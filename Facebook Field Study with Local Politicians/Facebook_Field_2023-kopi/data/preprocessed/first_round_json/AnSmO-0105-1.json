{
  "authorName": "Annika Smith",
  "authorId": "annikasmith",
  "text": "VED DU, HVAD JEG DRØMMER OM?\nEn 1. maj som i dag drømmer jeg om, at det hele snart bliver vendt på hovedet. På hovedet så det ikke længere er eksempelvis energihandlere, der får 300 millioner kroner i bonus, men at det i stedet er de mennesker, der arbejder med mennesker – med at hjælpe, støtte og yde omsorg for vores syge, hjemløse, vores gamle og vores børn – der får de højeste lønninger, de mest gyldne af gyldne håndtryk og de fedeste af fede bonusser. 300 millioner ville klart være i overkanten, men forstå mig ret: Sådan burde det jo for fa…. være!\nJeg siger det, fordi jeg som social-politiker i den seneste uge har været både glad, men også enormt frustreret.\nFørst glad. For især takket være min SF-kollega på Christiansborg, Theresa Berg Andersen, lykkedes det at få afsat penge på finansloven til Joannahuset, hvor unge i krise kan få hjælp, rådgivning og en seng at overnatte i. Der blev også afsat penge på finansloven til Foreningen Hjælp Voldsofre – og ikke mindst penge til ”Housing First”, som er den metode, vi bruger i København, der hjælper flest borgere ud af hjemløshed. I Socialudvalget på rådhuset 2. behandlede vi desuden budget for 2024 og fandt penge til nødovernatningstilbud til hjemløse, til en styrket indsats for børn og unge med spiseforstyrrelser og til tre sociale indsatser i min egen bydel – Clean House 2.0, Café Dugnad og Gang i Gaden – som på hver deres måde redder liv og gør livet tryggere og mere meningsfuldt for mine stofbrugende, psykisk syge og hjemløse naboer. Det blev jeg utrolig glad for.\nMen så til frustrationen. For hver gang vi politikere tilgodeser nogle sociale tilbud, er der andre, vi bliver nødt til at lade i stikken økonomisk, fordi kommunens budgetter er ulideligt stramme og behovet for hjælp derude er så enormt. Et eksempel er Reden København, værestedet for kvinder i stofmisbrug og prostitution. Deres mulighed for udvidet åbningstid og for at yde bl.a. rådgivning og terapi til deres ekstremt sårbare brugere bliver sparet væk næste år, hvis ikke vi på rådhuset finder penge til dem ved efterårets budgetforhandlinger. Vesterbros udsatte kvinder vil dermed i højere grad blive overladt til et utrygt liv på gaden – og lignende katastrofale ting vil ske for brugerne af andre sociale tilbud i byen, der skal spare åbningstimer og medarbejdere væk, hvis de til efteråret ikke får forlænget deres bevillinger.\nOg ikke nok med det:\nReden og andre sociale tilbud har så afsindigt svært ved at rekruttere og fastholde medarbejdere, fordi de konstant er ved at løbe tør for midler og må holde lønnen på et så lavt niveau, at dem, der kommer til jobsamtale hos dem, kigger på dem som var de idioter og skynder sig ud ad døren igen. Alt hvad der hedder opkvalificering og videreuddannelse af deres ansatte er også for længst sparet væk, selvom arbejdet med de stadig mere voldsudsatte og kaotiske brugere skriger på det. Og er bare én-to medarbejdere syge, kan det betyde, at et tilbud må holde lukket og ikke kan være der med akut hjælp, når en stofbruger i nærheden er ved at dø af en overdosis.\nOg sådan er det faktisk hele vejen rundt blandt de københavnske sociale tilbud: Mens de dagligt redder liv, kæmper de desperat for deres eget som arbejdsplads. Og usikkerheden over, om vi på rådhuset lykkes med at finde pengene i tide, så de også til næste år undgår at opsige gode kollegaer og skal lukke døren i hovedet på sårbare mennesker, der har brug for noget så basalt som mad, en seng at sove i og et venligt og kompetent menneske at tale med, slider på dem helt vildt. Derfor handler denne 1. maj for mig om at fejre udsatte-ildsjælene og omsorgsmedarbejderne og drømme på deres vegne. Drømme om at det hele snart bliver vendt på hovedet, så DE for en gangs skyld får de gode lønninger, de gyldne håndtryk og de fede bonusser, der får dygtige folk til at strømme til i håb om at blive ansat samme sted som dem. Og drømme om et Danmark, hvor det at være ildsjæl og udføre omsorgsarbejde IKKE længere betyder, at man til trods for en sej uddannelse, et flot cv og et hjerte af guld forventes at ville arbejde for en evigt lav løn, i evig jobusikkerhed og uden udsigt til faglig opkvalificering, udvikling og videreuddannelse.\nDET er min drøm.\nRigtig god 1. maj!",
  "hasMedia": true,
  "mediaUrl": "https://www.facebook.com/photo/?fbid=684158383716272&amp;set=a.230817459050369&amp;__cft__[0]=AZUgw8R5VnQ63RoKcfscIrPcusPvXz9Xt_DULbpwjV_Nv4BQZ9D3nh9YGH0V8COighXTvGrIuo4UYuBFIhddM0YO7yCFJ1ktWinX11CVb1T0DKNDKS21L8x02gIq6EAyomcWje9DrorXZZc6XdFD5fyZ&amp;__tn__=EH-R",
  "mediaText": "Kan være et billede af tekst, der siger &quot;REDENS LIFE&quot;",
  "reactions": [
    {
      "type": "like",
      "count": "12"
    },
    {
      "type": "heart",
      "count": "2"
    }
  ],
  "comments": []
}